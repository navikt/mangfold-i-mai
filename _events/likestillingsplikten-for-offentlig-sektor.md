---
layout: event
title: "Likestillingsplikten for offentlig sektor"
speakers: [Christopher Gambert, Viljar Eidsvik]
summary: Hva handler den forsterkede plikten om og hva må offentlig sektor gjøre for å oppfylle plikten?

privacy: public
location-type: stream

registration: false
location-link: https://teams.microsoft.com/l/meetup-join/19%3ameeting_Y2EwMjhkYWUtZWIyZC00NDk4LThiNWMtOTg5OTVmZjFmMGJk%40thread.v2/0?context=%7b%22Tid%22%3a%2221557364-3f98-4e9e-89b0-96fce0b5a2c0%22%2c%22Oid%22%3a%220b506462-ce11-47e5-b775-cf8da4951f55%22%7d
location-name: Teamsmøte

event-date: 2023-05-25T11:30
event-date-end: 2023-05-25T12:30
---
## Hva handler kurset om?
I 2020 fikk offentlig sektor en forsterket likestillingsplikt. Ombudet har erfaring med at denne likestillingsplikten ikke er så kjent enda og ønsker med dette kurset å gi interesserte en innføring i hva plikten innebærer.
 
Den forsterkede likestillingsplikten er omtalt i likestillings- og diskrimineringslovens § 24. Plikten pålegger offentlig sektor å jobbe aktivt for likestilling og mot diskriminering i hele sin virksomhet. I tillegg pålegger plikten offentlige myndigheter å rapportere om hvordan de jobber med likestilling i sin utadrettede virksomhet. Dette kommer i tillegg til aktivitets- og redegjørelsesplikten som offentlige myndigheter har som arbeidsgivere.
 
Bakgrunnen for plikten er å sørge for at offentlig sektor tar hensyn til mangfoldet i befolkningen, og skal være med på å sikre at befolkningen får likeverdige og tilrettelagte tjenester. 

Dette kurset gir deg en innføring i likestillingsplikten for offentlig sektor og hvordan offentlig sektor kan jobbe for å oppfylle den.

## Hvem passer kurset for?
Kurset er særlig relevant for deg som har et ansvar i å utforme offentlige tjenester, og avdelingsledere, tjenesteansvarlige og arbeidsgivere innen offentlig sektor. Kurset er åpent for alle, og du trenger ikke å registrere deg på forhånd. 

## Kort om foredragsholdere
Christopher Gambert er seniorrådgiver ved Likestillings- og diskrimineringsombudet, der han har jobbet siden 2006. Han har likeverdige offentlige tjenester som spesialfelt og er fagansvarlig for ombudets oppfølging av offentlig myndigheters aktivitets- og redegjørelsesplikt. Gambert er også fagressurs på spørsmål knyttet til etnisitet og religion/livssyn. Gambert er utdannet sosialantropolog og har tidligere erfaring som seniorrådgiver ved Senter for studier av Holocaust og livssynsminoriteter og rådgiver ved Senter mot etnisk diskriminering. Som ansatt ved ombudets veiledningsavdeling har Gambert mange års erfaring med å gi juridisk veiledning til enkeltindivider som har opplevd å bli utsatt for diskriminering, samt til virksomheter som ønsker å jobbe aktivt for likestilling.

Viljar Eidsvik har flere års erfaring som kursholder på tema som berører likestillings-, inkluderings- og antidiskrimineringsarbeid i kommunale virksomheter. Han har særlig kompetanse på spørsmål som handler om seksuell orientering, kjønnsuttrykk og kjønnsidentitet og urfolk og nasjonale minoriteter. Han har tidligere jobbet med likeverdige tjenester og inkluderende arbeidsmiljø gjennom Skeiv kunnskaps kvalitetsmerke Regnbuefyrtårn.
